ผมเป็นผู้ใช้บัตรเครดิต KTC  ทุกๆเดือนผมจะได้รับใบแจ้งหนี้บัตรเครดิต และมีใบโปรโมชั่นส่วนลดร้านอาหารแนบมาด้วย
เมื่ออาทิตย์ที่ผ่านมา ผมอ่านใบโปรโมชั่นนั้น เห็นภาพปูอลาสก้า ที่ร้าน Ho Kitchen Seafood และเขียนว่าส่วนลด 10%  ผมจึงเกิดความคิดอยากพาคุณพ่อ คุณแม่และครอบครัวไปทานทันทีครับ

รูปใบโปรโมชันครับ



และผมก็ได้มีโอากาสพาคุณพ่อคุณแม่และครอบครัวไปทานอาหารที่ Ho Kitchen นี้ครับ ทางร้านแจ้งว่าปูอลาสก้านั้นขายตามน้ำหนัก กิโลละ 4,500 บาท  ตัวที่จับมาน้ำหนัก 2.6 กิโลกรัม ก็ตกลงสั่งครับ
อาหารอร่อย บริการดี วิวแม่น้ำสวย เป็นที่ประทับใจ แต่พอถึงเวลาชำระเงิน ทางร้านแจ้งว่า ปูอลาสก้า ไม่ร่วมรายการลด 10% ลดได้แต่อาหารอย่างอื่น แม้ว่าผมจะแสดงใบโปรโมชั่นนี้ให้ทางร้านดูแล้ว  
แต่เมื่อทางร้านยืนยันมาอย่างนี้ ผมก็ชำระตามที่ร้านแจ้งมาครับเพื่อไม่ให้เกิดปัญหา

รูปรายการชำระเงินครับ

ทางร้านแยกเป็น 2 บิล เพราะรายการปูอลาสก้าที่เหมือนในรูปบนใบโปรโมชั่นนั้นไม่ลดราคาให้ 
บิลใบบนสุดนั้นเป็นค่าปู 2.6 กิโล x 4,500 = 11,700 
บิลใบล่างที่ยาวกว่านั้นเป็นค่าอาหารอื่นๆที่ลดตามโปรโมชั่นของบัตร และโปรโมชั่นของร้านครับ

ผมรู้สีกเสียหน้าอย่างมากที่บอกครอบครัวว่ามากินปูกัน ปูนี้หาทานยากและราคาสูง โชว์รูปให้ดูก็มีแต่คนอยากทาน แถมเรายังได้ใช้สิทธิ์ลดราคาด้วย แต่เอาเข้าจริงไม่ได้ลด เรื่องเงินก็เรื่องหนึ่ง เรื่องเสียความรู้สึกก็เรื่องหนึ่ง เหมือนว่าผมตัดสินใจพลาด ไม่ระวัง?

จึงเกิดคำถามว่า ทำไม KTC หรือร้านค้า นำรูปอาหารที่ไม่ร่วมรายการมาใช้เชิญชวนในสื่อลักษณะนี้

ผมได้โทรเข้าไปที่ KTC เพื่อขอคำชี้แจง ซึ่งอันดับแรกคุณปาริฉัตรเป็นผู้รับเรื่องและผมก็ได้ส่งรายละเอียดทั้งหมดไปให้ 


3 วันต่อมาเจ้าหน้าที่จาก KTC โทรมาชื่อคุณธนวัตร แจ้งว่า KTC ได้ลงมือตรวจสอบในกรณีนี้แล้ว ได้ความว่า ปูอลาสก้านั้นไม่ร่วมรายการ  แล้วถามว่าผมมีข้อสงสัยอะไรเพิ่มเติมหรือไม่!  

ผมตอบไปว่า เรื่องนั้นผมทราบตั้งแต่อยู่ที่ร้านอาหารแล้ว แต่คำถามคือ ทำไมใบโปรโมชั่นเอารูป ปู มาลงเชิญชวนทั้งที่มันไม่ได้ลด ไม่ได้ร่วมอยู่ในรายการส่งเสริมการขายเลย ผมถามว่าคุณจะให้คำตอบผมแบบนี้จริงๆหรือ เจ้าหน้าที่จึงให้ผมถือสายรอ

สักพักเจ้าหน้าที่กลับมาพูดสายต่อและแจ้งว่า รูปนั้นใช้เพื่อการโฆษณา ผมจึงถามไปว่า การลงรูปอาหารจานนี้ และด้านล่างเขียนว่าลด 10% แต่พอไปทานอาหารตามในรูปนี้ กลับไม่ร่วมรายการ แบบนี้ผมรู้สึกว่าถูกหลอกนะครับ ผมขอให้ปรึกษาทางหัวหน้าหรือผู้ที่เกี่ยวข้องแล้วช่วยยืนยันกลับมาอีกที

อีกสักพัก เจ้าหน้าที่คุณธนวัตร โทรมาแจ้งว่า ได้ตรวจสอบกับทางร้าน และ ทาง Marketing แล้ว แจ้งว่า ปูนั้นราคาพิเศษแล้ว จึงไม่ได้ลดเพิ่มเติมให้อีก (อ้าว ตอนสั่งอาหารผมยังไม่ได้แสดงบัตร สิทธิ์ใดๆเลย นั่นแปลว่าใครก็ตามก็ได้ราคานี้ ราคาที่ว่านี้ไม่ได้เกี่ยวข้องอะไรกับบัตร KTC เลย) และแจ้งว่าทาง KTC ขอยืนยันคำตอบแบบนี้ ไม่สามารถทำอะไรได้แล้วครับ


ผมเรียนปรึกษาท่านที่ให้เกียรติอ่านเรื่องราวหน่อยนะครับ  ว่าในกรณีนี้ผมพลาดเองที่ไม่ตรวจสอบกับทางร้านก่อนหรือเปล่า แต่ยอมรับว่าเห็นภาพนี้แล้วเกิดอยากไปทานที่ร้านนี้โดยไม่สงสัยเลยครับ  แล้วถ้าคุณเห็นโปรโมชั่นแบบนี้ คุณจะคิดว่ารายการในรูปนั้นร่วมอยู่ในโปรโมชั่นหรือเปล่าครับ?


ผมควรทำอย่างไรต่อดี ผมเองก็ไม่อยากมากเรื่อง ถ้าท่านๆว่าควรจบ ผมก็จะถือว่าเป็นบทเรียน
แต่ถ้าท่านๆคิดว่าควรไปต่อ ความเป็นไปได้นั้นจะไปได้ถึงไหนครับ ทาง สคบ จะพิจารณาว่ามีน้ำหนักพอหรือเปล่าครับ ผมอยู่ในเหตุการณ์การใช้วิจารณญาณอาจไม่เหมือนกับท่านที่พิจารณาเหตุการณ์นี้แบบไม่มีอคติ ผมจึงอยากรับฟังความเห็นครับ   

(ตามที่เรียนว่าเรื่องเงินส่วนต่างนั้นก็เรื่องหนึ่ง แต่ผมพิจารณาว่าการลงสื่อลักษณะนี้ ไม่ถูกต้องทำให้เกิดการเข้าใจผิด เลยถามหาความถูกต้องครับ)
